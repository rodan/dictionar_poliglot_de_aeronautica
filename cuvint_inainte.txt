


CUVÎNT ÎNAINTE


Aminteam în prefața unor lucrări anterioare7,8 despre faptul că dorința omului de a zbura l-a împins, din momentul în care i-a descoperit secretul, la un progres extrem de rapid, cu un tempo egalat numai de electronică și informatică. Dar, am adăuga noi, toate acestea au fost dezvoltate în primul rând pentru a satisface cerințele industriei aerospațiale. Activitatea frenetică desfășurată în cercetarea, dezvoltarea, proiectarea și fabricația produselor aeronautice și spațiale presupune un efort uriaș de cooperare și colaborare între instituții cu profile variate și cu o răspândire remarcabilă. Mai mult, cerințele draconice de calitate și costurile foarte mari de dezvoltare a noilor produse impun selectarea de către proiectant numai a celor mai performante componente și tehnologii. Toate acestea conduc la analiza unui volum uriaș de informație, informație care astăzi nu mai este apanajul unei singure țări. Dacă la cele de mai sus adăugăm necesitatea cunoașterii cerințelor beneficiarilor ajungem la concluzia că, pentru a activa astăzi în industria aerospațială (atât ca producător cât și ca beneficiar) sunt necesare bogate cunoștințe lingvistice. Tendințele de globalizare a economiei și culturii umane s-au făcut simțite în primul rând în domeniul aerospațial (în deceniul 90 au avut loc fuziuni spectaculoase pe de o parte între producători și pe de altă parte între utilizatori), ajungându-se la crearea unor companii multinaționale. Cel mai semnificativ exemplu îl reprezintă industria aerospațială europeană, care cuprinde producători și utilizatori ale căror instituții au unități majore aflate în Anglia, Franța, Germania, Italia, Spania și având colaboratori încă în alte câteva țări. 
România, cu o industrie aerospațială dezvoltată, dacă o raportăm la mărimea țării, nu poate menține acest nivel decât prin cooperare și integrare cu marile firme aerospațiale. Apare astfel în mod natural necesitatea unui instrument rapid de sprijin al comunicării intr-un mediu multinațional. Autorii speră că un dicționar poliglot, cuprinzând, pe lângă limbile cu circulație majoră în domeniul aerospațial și limba română, poate fi util tuturor celor care au în vreun fel interese în această ramură a activității umane.
Dicționarul cuprinde termenii generici din domeniul aerospațial în șase limbi: română, engleză, franceză, germană, italiană și spaniolă. Sunt prezentați circa 3800 de termeni pe care autorii îi consideră indispensabili pentru înțelegerea unui text de specialitate, fie că se referă la cercetare, industrie, exploatare sau comerț.
Pentru a păstra legătura cu progresele necontenite din mijloacele de informare, dicționarul este însoțit și de o aplicație informatizată (două dischete), care permite o serie de facilități pentru cei care o pot utiliza.
Sperăm că lucrarea de față va aduce o contribuție importantă la menținerea poziției pe care România o are în domeniul aerospațial, într-un moment în care competența, eficiența și rapiditatea reacțiilor sunt esențiale.
În încheiere dorim să mulțumim tuturor celor care prin activitatea lor ne-au sprijinit să ducem la bun sfârșit o muncă dificilă, și în unele cazuri complet nouă.



AUTORII

